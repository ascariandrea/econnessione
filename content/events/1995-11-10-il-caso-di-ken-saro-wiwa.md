---
title: Il caso di Ken Saro-Wiwa
slug: il-caso-di-ken-saro-wiwa
date: 1995/10/11
actors:
  - eni-spa
type: Declaration
topic:
  - eni-nigeria
---
Ken Saro-Wiwa, militante antimperialista, ecologista, si batté contro le multinazionali petrolifere Shell e ENI. Il 10 novembre 1995 il militante nigeriano veniva ucciso, al termine di un processo considerato una farsa da buona parte della comunità internazionale e delle organizzazioni che difendono i diritti umani. Saro-Wiwa, scrittore e poeta, aveva denunciato i gravi problemi ambientali causati dallo sfruttamento petrolifero nel delta del Niger. A più di vent'anni di distanza, i rischi denunciati dall'attivista si sono trasformati in realtà: la popolazione locale è sempre più colpita da problemi di salute, e vive in condizioni di miseria, circondata da oleodotti e piattaforme petrolifere. Malgrado le promesse di bonificare le zone inquinate a causa dell'estrazione, le grandi multinazionali tra cui ENI E SHELL continuano ad incassare profitti, il cui costo sociale e ambientale è pagato dalla popolazione. “Viviamo in un inferno di povertà. La crescita della vegetazione e degli animali è bloccata. E i pesci sono morti”. Raccontava nell'aprile del 2008 ad Amnesty International uno dei trenta milioni di abitanti della regione. Saro- Wiwa sapeva che il futuro dei nigeriani sarebbe stato questo. Ebbe il coraggio di denunciare, a nome della minoranza ogoni, popolazione particolarmente colpita dalle attività dei petrolieri. Organizzò proteste, chiese risarcimenti al governo. Fondò un movimento, il Mosop,e riuscì ad organizzare manifestazioni popolari oceaniche. Fu arrestato una prima volta nel 1993, ma un anno più tardi finì di nuovo in manette, stavolta con l'istigazione all'omicidio: per questo fu condannato a morte, e impiccato nella prigione dov'era detenuto.



> “...tutti noi siamo di fronte alla Storia. Io sono un uomo di pace, di idee. Provo sgomento per la vergognosa povertà del mio popolo, che vive su una terra molto generosa di risorse; provo rabbia per la devastazione di questa terra; provo fretta di ottenere che il mio popolo riconquisti il suo diritto alla vita e a una vita decente. Così ho dedicato tutte le mie risorse materiali ed intellettuali a una causa nella quale credo totalmente, sulla quale non posso essere zittito. Non ho dubbi sul fatto che, alla fine, la mia causa vincerà e non importa quanti processi, quante tribolazioni io e coloro che credono come me in questa causa potremo incontrare nel corso del nostro cammino. Né la prigione né la morte potranno impedire la nostra vittoria finale...”.
*Ken Saro-Wiwa*