# BLA BLA

**Premesse**

- riflessione lung(hissim)a
- anche io, come tutti, vorrei che questa pandemia finisse di mietere vittime
- anche io, come molti, credo nel metodo scientifico
- da questo mondo nessuno esce vivo/a – è duro da accettare, ma è la realtà dei fatti
- le aziende hanno uno scopo in quanto **aziende**, l'utile - nella fattispecie delle aziende farmaceutiche la produzione di medicinali è solo la strategia con cui raggiungono l'obbiettivo
- la politica ha dimostrato ampiamente la propria incompentenza nel rispondere all'emergenze con soluzioni lungimiranti e non reazionarie
- probabilmente ti stancherei di leggere prima di arrivare alla fine

Questo 2020 è sicuramente un anno da dimenticare: è iniziato con il rischio che gli Stati Uniti scatenassero la Terza Guerra Mondiale; gli incendi in Siberia, Africa, Australia e Sud America che hanno causato la morte di miliardi di animali e la perdita di interi ecosistemi millenari; l'ampliamento del divario economico, con singoli individui che hanno raggiunto un patrimonio di 220 miliardi (220.000.000.000 \$) mentre il numero di "poveri" continua ad aumentare vertiginosamente di giorno in giorno.
Di tutto questo non abbiamo ormai più memoria. L'unica cosa che ha catalizzato le nostre preoccupazioni è il Covid, la nostra "grande sfida".

Ad oggi sono circa 1.8 milioni le persone morte nel mondo per Covid - e non c'è dubbio che senza le restrizioni a cui siamo stati sottoposti sarebbero state molte di più - ed ognuna di queste ha lasciato un vuoto incolmabile per qualcuno. Da queste perdite è nato un sentimento di responsabilità collettivo che non ricordo di aver mai percepito: molte persone seguono le direttive sanitarie più per gli altri che per se stesse.
Noi giovani, in particolare, siamo poco soggetti alla letalità di questo virus, ma cerchiamo di comportarci - la stragrande maggioranza - al meglio per non mettere a rischio le nostre nonne e nonni - e quelli degli altri. Questo è uno dei comportamenti che mi fa sperare in un futuro migliore per tutti.

Quello che mi preoccupa è questa pantomima delle fiale di vaccino che arrivano per via aerea scortate da schiere di militari, le dirette TV dei primi "fortunati" a riceverlo e il continuo bombardamento mediatico sull'importanza - per se stessi e per gli altri - di vaccinarsi ( e qui ho gia perso buona parte delle persone che stavano provando a leggere queste riflessioni :) ).

Facciamo un passo indietro: il 22 Ottobre doveva uscire il libro "Perché guariremo - Dai giorni più duri a una nuova idea di salute" di Roberto Speranza, ma è stato ritirato dal commercio poche ore prima del lancio. Come si itende dal titolo, la previsione del Ministro della Salute - una persona che dovrebbe sapere il fatto suo in merito - era quella che avremo sconfitto il virus, ma in quei giorni i contagi stavano risalendo e il libro rischiava di essere l'ennessimo passo falso di questo Governo. Se torniamo ancora più indietro troviamo invece Burioni che non perde tempo ed esce con il suo libro "Virus, la grande sfida" prima del previsto, il 10 Marzo - il giorno dopo che 26 province nel Nord sono entrate nella quarantena. Da quel momento sarà costantemente seduto sulle poltrone dei più svariati talk show televisivi a colpevolizzare il comportamento dei singoli individui e a rimarcare come l'unica soluzione percorribile sia quella del vaccino.
A Novembre, il programma Report, porta alla luce un documento dell'OMS che analizzava la gestione della pandemia in Italia, ma che viene immediatamente "censurato" poichè molto critico sull'operato del Governo.

Questi sono solo alcuni degli esempi di come la narrativa riguardante la pandemia sia stata "influenzata" per non sollevare dubbi o domande scomode sulla gestione dell'emergenza da parte delle classe politica. Le uniche voci che non sono state censurate sono state quelle che hanno elogiato l'operato dei nostri leader e che promuovevano il vaccino come unica soluzione.

Ora, nello stesso arco di tempo in cui sono morti 1.8 milioni di persone per il Covid, sono morte circa 8 milioni di persone per l'inquinamento atmosferico. 500.000 sono i bambini che muoiono nel primo mese di età per complicanze che sviluppano durante la gestazione, perché le madri sono esposte a livelli di inquinamento assurdi. Succede tutti gli anni da decenni, con numeri crescenti.

Per i nostri governi queste sono morti che non contano, o che non meritano la stessa urgenza con cui stiamo affrontando il virus. Per le 80.000 persone che ogni anno - nella sola Italia - muoiono per la lenta e inesorabile esposizione all'inquinamento nessuno muove un dito: nessun lockdown, nessuna misura contenitiva, nessuna nuova "Bibbia" e nessun "esperto di inquinamento" che, su ogni canale televisivo, spiega come comportarsi a riguardo.
Nonostante il Covid colpisca soprattutto l'apparato respiratorio delle persone più anziane che hanno già patologie pregresse, che le persone che vivono in zone inquinate siano tra le più colpite, che la ricerca scientifica sforni ogni giorno nuovi studi che evidenziano le correlazioni tra inquinamento e virus, l'ipotesi di iniziare ad adoperarsi per un ambiente più salubre non è tra le opzioni.
Due emergenze, due misure.

Le soluzioni - che vanno ad aggiungere complessità al problema, invece che diminuirla - come sempre, vengono dalle Grandi Aziende che vengono dipinte come benefattrici senza secondi fini, ma che a fine anno devono guardare al proprio utile - più che alle vite che riescono effettivamente a salvare.

Fosse diversamente non si continuerebbe a morire di inquinamento da decenni ormai - oggi con un tasso 3.5 volte superiore a quello attuale del Covid. Ci fossero gli interessi economici per ridurre l'inquinamento le aziende starebbero correndo tutte per la decarbonizzazione totale al 2025, rinunceremmo a molto del fabbisogno energetico attuale, nessuno prenderebbe aerei o andrebbe più in giro in auto o mangerebbe carne. Purtroppo, però, il sistema economico che abbiamo costruito nel corso dei secoli non è compatibile con la "ricerca della cura" necessaria affinchè la nostra specie possa sopravvivere - con buone probabilità - oltre fine secolo. Anzi, è proprio la causa alla base delle nostre disgrazie - Covid incluso - e ci sta portando verso uno scenario dove i virus saranno probabilmente l'ultimo dei nostri problemi, inseguendo le false promesse di "progresso" di politici e aziende di turno.

L'elefante nella stanza non è il Covid, ma la deriva a cui il nostro modo di concepire la vita su questo pianeta sta portando. La fiducia diffusa in un sistema - corrotto fino al midollo - che si basa sul modello di consumo-infinito-di-risorse-finite che genera "ricchezza" per sempre meno persone.

Io mi ritengo ancora giovane, ma ho già vissuto 30 anni di vita su questo pianeta e idealmente potrei arrivare a viverne altri 40/50 massimo, vedendo l'alba del 2060.
Secondo le previsioni dell'IPCC - che la storia insegna essere ottimistiche - la temperatura media globale, di questo passo, sarà circa +2-3ºC rispetto a quella dell'era pre-industriale.

+2-3ºC di media significa che la maggior parte delle città costiere sarà sommersa; la desertificazione avanzerà spingendo miliardi di persone a migrare; l'acqua potabile diventerà una risorsa sempre più scarsa - la finanza ha già provveduto alla sua quotazione in borsa; interi ecosistemi collasseranno portandosi dietro gli stessi animali che li abitano; la produzione di cibo crollerà per l'estinzione degli insetti che già ad oggi è **catastrofica**; eventi meterologici estremi sempre più frequenti [...] e infine il collasso stesso della società.

+2-3ºC vuol dire uno stato di guerra perenne per le poche risorse rimaste, dove le popolazioni più povere pagheranno il prezzo più alto; le violenze su donne, bambini e anziani saranno la norma e tutti gli sforzi degli ultimi secoli per il "progresso" - anche quello medico - saranno stati vani.

+2-3ºC vuol dire estinzione.

(Potrei continuare a sviscerare, ma penso che nessuno sia arrivato a questo punto)

Con questo scenario che si prospetta davanti a noi, la - mia - speranza di potersi dedicare al "metter su" famiglia cade, anzi precipita: mettere al mondo quella che sarà probabilmente l'ultima generazione della nostra specie è una grossa responsabilità. E un giorno i nostri figli ce ne chiederanno conto - anzi, lo stanno già facendo.

Non sta però ai neo genitori prendersi la responsabilità di quello che sta accadendo, ma alla classe politica: l'organo che il nostro complesso sistema di regole chiamato società ha definito per governare tutto il resto e che ha sistematicamente fallito negli ultimi 50 anni - ad essere buoni - nel garantire un futuro degno alle nuove generazioni.

In conclusione, l'ordine di grandezza delle "sfide" che dovremo affrontare - anche se vaccinati - sarà maggiore quanto più ritardiamo un'azione concreta per trovare l'equilibrio con il Pianeta che ci permette di vivere su di esso.

Al momento, alle aziende interessa solo il profitto e i politici - a cui pagano le campagne elettorali - devono fare il loro gioco. Non è un complotto, è la logica neoliberale/individualista/capitalista che mercifica tutto, vita delle persone compresa, e non conosce valori oltre a quello materiale. Questo intacca anche la Scienza - a tutti i livelli - che per continuare nella Ricerca ha bisogno di ingenti capitali ed è costretta a scendere a compromessi con i propri finanziatori.

Riporre speranza in una classe dirigente che confeziona la realtà in base agli interessi economici di grandi privati o alla propria credibilità è un atto estremo quando mancano 7 anni (molto scarsi) per evitare l'estinzione.

Abbiamo bisogno di un vaccino che si chiama "rivoluzione". Che sradichi questo paradigma malato, ridando rilievo alla cultura, al sapere, all'amore e all'ecologismo. Che si faccia strada con le parole e le idee, non con la violenza di chi sa di aver torto ma che ha i mezzi per imporsi. Che porti nuovi valori in questo modello che non consuma solo materia organica, ma anche lo spirito. Che dia a chi viene dopo di noi un motivo per essere grati per quello è stato lasciato loro.

So che non sono l'unico a confidare in questo.

---

https://www.repubblica.it/politica/2020/10/23/news/covid_giallo_sul_libro_di_speranza_feltrinelli_positicipa_la_vendita-271595081/
https://www.ilfattoquotidiano.it/2020/12/01/report-e-il-dossier-delloms-sparito-la-replica-dello-staff-di-speranza-non-e-un-documento-ufficiale-mai-trasmesso-al-ministero/6023088/
https://www.stateofglobalair.org/
https://projects.iq.harvard.edu/covid-pm/home
https://www.sciencedirect.com/science/article/abs/pii/S0269749120320601#bib14
https://www.theguardian.com/environment/2018/oct/08/global-warming-must-not-exceed-15c-warns-landmark-un-report
https://www.ipcc.ch/sr15/
https://phys.org/news/2019-02-world-catastrophic-collapse-insects.html
